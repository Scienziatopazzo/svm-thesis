L'oggetto di questa tesi è l'uso di tecniche di machine learning, in particolare la Support Vector Machine Regression, nell'analisi e nella predizione di tempi di sopravvivenza. Interpretando il tempo di sopravvivenza come una variabile dipendente da un insieme di feature, l'obiettivo diventa la stima di una funzione e la minimizzazione del rischio a essa associato. La Support Vector Regression traduce ciò in un problema di ottimizzazione convessa.

Le tecniche in questione sono applicate a un dataset veterinario di cani, con l'obiettivo di modellare il tempo di sopravvivenza a partire dai dettagli delle visite mediche. Per farlo, il dataset deve prima essere processato adeguatamente effettuando controlli di coerenza, occupandosi dei dati mancanti, e trasformando/selezionando le feature. Inoltre, i modelli di machine learning utilizzati presentano iperparametri che devono essere selezionati in quella che è chiamata model selection, utilizzando tecniche come l'holdout e la cross-validation.

Come nel caso di molti altri dataset simili, la censura a destra dei tempi di sopravvivenza non può essere gestita correttaente usando un modello SVR "standard", perciò alcuni modelli alternativi sono stati presi in considerazione. Questi includono modelli di regressione con vincoli modificati per input censurati e ri-formulazioni dell'analisi di sopravvivenza come un problema di ranking. Ai fini pratici, questa tesi contiene l'implementazione come modulo python personalizzato di modelli SVR che supportano dati censurati.
